---
order: 3
title: Cálida acollida do dicionario de valdeorrés presentado nunha xornada na Rúa
descripcion: A Fundación Florencio Delgado Gurriarán presentou o sábado 29 de marzo na Rúa unha plataforma colaborativa para recoller o léxico propio de Valdeorras.
thumb: /media/actividades/3/thumb.jpg
tags:
  - residencias
---

![](/media/actividades/3/Xornada-lingua_Fundacion-FDG_10.jpg)

A Fundación Florencio Delgado Gurriarán presentou o sábado 29 de marzo na Rúa unha plataforma colaborativa para recoller o léxico propio de Valdeorras. Trátase dunha ferramenta en liña que facilita as aportacións da veciñanza e que será coordinada pola comisión de lingua da Fundación, a cal irá validando os termos e contextualizando a súa inclusión no dicionario da fala da comarca. O proxecto foi lanzado na que foi a primeira xornada cultural celebrada pola Fundación neste 2025 e que foi conducida por **Margarida Pizcueta**, concelleira de Cultura no Barco e unha das impulsoras da Fundación. Segundo explicou, esta plataforma permitirá «o traballo en paralelo do comité científico e das aportacións da comunidade, convertíndoo nun proxecto vivo e cambiante».

A presentación deste dicionario en cernes fíxose nunha xornada na que participaron dúas investigadoras da lingua, a ruesa Noelia Estévez e mais a berciana Sara Rodríguez, e que reuniu a medio centenar de persoas no Centro Cultural Avenida da Rúa. No encontro, baixo o título A fala valdeorresa e do Bierzo, a filóloga ruesa **Noelia Estévez**, presentou a súa investigación sobre fraseoloxía de Valdeorras, destacando como os ditos atribuidos á fala da comarca son un espello das súas especificidades idiomáticas e da súa identidade, con moitas referencias á toponimia, a feitos históricos e ao traballo no agro. Destacou, entre outras, as seguintes: cáveme quen queira, pódeme quen saiba, referida ao viñedo; ser como un cimixe, que é o verme da castaña, co que se describía ás mulleres pequenas; e ditos máis recentes pero moi implantados como Eu fun a Petín e repetín ou Do mar, o mero e do Barco, o botelo.

Trala súa palestra foi o turno de **Sara Rodríguez**, graduada en Tradución e Interpretación, quen presentou o seu Dicionario do Galego do Bierzo, un proxecto que xurdiu dunha investigación universitaria e que conta con máis de quince mil entradas. Rodríguez, natural de Carracedelo, destacou como a lingua galega está moi viva na comarca veciña, especialmente entre a xente maior, e a oportunidade que representan os estudos en galego que se ofrecen na educación Primaria e Secundaria. Ela mesma, ademais de crecer co galego como segunda lingua, estudiouno no instituto de Cacabelos e participa das actividades da Comisión Sarmiento que defende, entre outras cousas, a recuperación da toponimia en galego no Bierzo.

<iframe src="https://www.youtube.com/embed/n5lchMNWTvM" title="Xornada «A fala valdeorresa e do Bierzo»" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

![Noelia Estévez, Margarida Pizcueta e Sara Rodríguez](/media/actividades/3/Xornada-lingua_Fundacion-FDG_6.jpg)
Noelia Estévez, Margarida Pizcueta e Sara Rodríguez
![Presentación da plataforma](/media/actividades/3/Xornada-lingua_Fundacion-FDG_4.jpg)
A xornada celebrouse no Centro Cultural Avenida

### Presentación da plataforma

Todas estas investigacións nutrirán o proceso de creación do dicionario de fala valdeorresa, ao cal pode accederse dende a web [florenciodelgadogurriaran.gal](https://florenciodelgadogurriaran.gal/). Os detalles da plataforma, desenvolta pola empresa **estudiocaravana**, foron presentados por **Cristina de la Torre**, responsable de comunicación da Fundación, e quen avanzou que a web e as súas ferramentas irán crecendo a medida que aumenten ás aportacións. Segundo explicou, «xa está operativo un formulario básico para enviar termos valdeorreses e nuns días estará listo un formulario avanzado para engadir fotografías e audios de uso das palabras propostas».

Neste momento no dicionario hai dez termos, todos eles recollidos na poesía de Florencio e con comentarios da comisión de lingua da Fundación, que se encarga de comprobar que sexan realmente palabras propias do valdeorrés. O seguinte paso, segundo adiantou Margarida Pizcueta, será organizar eventos de participación e socialización do proxecto, convocando encontros para a recollida de léxico e dinámicas de colaboración con centros educativos, asociacións e expertos na cultura de Valdeorras.

![Visita a unha adega tradicional](/media/actividades/3/Xornada-lingua_Fundacion-FDG_11.jpg)

### Visita a unha adega tradicional

Trala presentación, a xornada continuou cunha visita a unha adega e cova tradicional de Vilela, tamén na Rúa, na que exerceron de anfitrións os seus propietarios, os viticultores **Pío González e Celia Martínez,** quenes explicaron o proceso tradicional de elaboración do viño e algunhas palabras relacionadas co mesmo. Os próximos eventos na axenda da Fundación serán a presentación da quinta edición do Premio de Poesía e máis a Florenciada das Letras Galegas, que neste 2025 volverá a convocar á comarca a unha xornada festiva en Córgomo.

Dende a Fundación valorouse moi positivamente o interese espertado pola convocatoria, que encheu a sala de conferencias do Centro Cultural Avenida, e máis a asistencia de veciñanza e forzas vivas de toda a comarca, entre eles o alcalde e Vilamartín, Enrique Álvarez Barreiro, e máis a alcaldesa de Larouco, Patricia Lamela. Por parte do Concello da Rúa, deu a benvida a concelleira Ana Vizcaya. Tamén se agradeceu o apoio da Deputación de Ourense, colaboradora da Fundación, e máis da Secretaría de Políticia Lingüística da Xunta de Galicia que financia a web do dicionario.
